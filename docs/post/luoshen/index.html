<html>
<head>
    <meta charset="utf-8">
    <meta name="viewport" content="width=device-width, initial-scale=1">

    <title>洛神赋  - RUN SUN</title>
    
    
    <meta content="RUN SUN" name="keywords">
    
    <meta content="RUN SUN - 黄初三年，余朝京师，还济洛川。古人有言，斯水之神，名曰宓妃。感宋玉对楚王神女之事，遂作斯赋，其词曰：
余从京域，言归东藩，背伊阙 ，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。然则君王所见，无乃是乎？其状若何，臣愿闻之。”
余告之曰：其形也，翩若惊鸿，婉若游龙，荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞。迫而察之，灼若芙蕖出渌波。秾纤得衷，修短合度。肩若削成，腰如约素。延颈秀项，皓质呈露，芳泽无加，铅华弗御。云髻峨峨，修眉联娟，丹唇外朗，皓齿内鲜。明眸善睐，靥辅承权，瓌姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步踟蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。
余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信修，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。
于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。 尔乃众灵杂遝，命俦啸侣。或戏清流，或翔神渚。或采明珠，或拾翠羽。从南湘之二妃，携汉滨之游女。叹匏瓜之无匹兮，咏牵牛之独处。扬轻袿之猗靡兮，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。
于是屏翳收风，川后静波。冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清阳，动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。悼良会之永绝兮，哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神宵而蔽光。
于是背下陵高，足往神留。遗情想像，顾望怀愁。冀灵体之复形，御轻舟而上溯。浮长川而忘返，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。" name="description">
    <meta name="viewport" content="width=device-width, initial-scale=1.0" />
    
    

    

    

    

    <link rel="stylesheet" href="/layui/css/layui.css">
    <link rel="stylesheet" href="/self/css/default.css">
    <script src=" /layui/layui.js"></script>

    <link rel="stylesheet" async href="/self/css/markdown.min.css">
    <link rel="stylesheet" async href="/self/css/gallery.css">
    
    
    

    <script src="https://cdn.jsdelivr.net/npm/jquery@3.5.1/dist/jquery.min.js" integrity="sha256-9/aliU8dGd2tb6OSsuzixeV4y/faTqgFtohetphbbj0=" crossorigin="anonymous"></script>
    <link rel="stylesheet" href="https://cdn.jsdelivr.net/npm/font-awesome@4.7.0/css/font-awesome.min.css" integrity="sha256-eZrrJcwDc/3uDhsdt61sL2oOBY362qM3lon1gyExkL0=" crossorigin="anonymous">
    <script async src="https://cdn.jsdelivr.net/npm/lazysizes@5.2.0/lazysizes.min.js" integrity="sha256-h2tMEmhemR2IN4wbbdNjj9LaDIjzwk2hralQwfJmBOE=" crossorigin="anonymous"></script></head>

<body>
    
    <header class="layui-header layui-bg-cyan">
    <div class="layui-container">
        
        
        <a class="nav-self-logo" href="/">
            RUN SUN
        </a>

        <ul class="layui-nav layui-layout-right layui-bg-cyan" lay-filter="">
            
            
            <li class="layui-nav-item" id="nav_big"><a href="/categories/">Base</a></li>
            

            
                
                    <li class="layui-nav-item" id="nav_big"><a href="/run/">Run</a></li>
                
                    <li class="layui-nav-item" id="nav_big"><a href="/gallery/">Beauty</a></li>
                
                    <li class="layui-nav-item" id="nav_big"><a href="/box/">Box</a></li>
                
                    <li class="layui-nav-item" id="nav_big"><a href="/station/">Station</a></li>
                
                    <li class="layui-nav-item" id="nav_big"><a href="/search/">Search</a></li>
                
            

            
            <li class="layui-nav-item" id="nav_small">
                <a href="javascript:;">
                    <i class="layui-icon layui-icon-app" style="font-size: 24px;"></i>
                </a>

                <dl class="layui-nav-child">
                    
                    <dd><a href="/categories/">Base</a></dd>
                    

                    
                        
                            <dd><a href="/run/">Run</a></dd>
                        
                            <dd><a href="/gallery/">Beauty</a></dd>
                        
                            <dd><a href="/box/">Box</a></dd>
                        
                            <dd><a href="/station/">Station</a></dd>
                        
                            <dd><a href="/search/">Search</a></dd>
                        
                    
                </dl>
            </li>
        </ul>
    </div>
</header>

<script>
layui.use('element', function(){
  var element = layui.element;
});
</script>

        <div id="content" style="min-height:80%">
<div class="layui-container" style="margin-bottom: 10px">
    

    <div class="layui-row layui-col-space10">
        <div class="layui-card single-card">
            <br />
            <div class="markdown-body single-title" >
                <h1>洛神赋</h1>
                <div style="margin-top:10px; margin-bottom:10px"> 
    
        <span>2020-02-03</span>

        

        
            <span style="margin-left: 20px;"></span>
        
        
            <a href="/categories/culture/">
                <span class="layui-badge layui-bg-orange" style="vertical-align: 2px;">culture</span>
            </a>
        
    
</div>

            </div>
            <div class="layui-card-body markdown-body single-content">
                <p>黄初三年，余朝京师，还济洛川。古人有言，斯水之神，名曰宓妃。感宋玉对楚王神女之事，遂作斯赋，其词曰：</p>
<p>余从京域，言归东藩，背伊阙 ，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。然则君王所见，无乃是乎？其状若何，臣愿闻之。”</p>
<p>余告之曰：其形也，翩若惊鸿，婉若游龙，荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞。迫而察之，灼若芙蕖出渌波。秾纤得衷，修短合度。肩若削成，腰如约素。延颈秀项，皓质呈露，芳泽无加，铅华弗御。云髻峨峨，修眉联娟，丹唇外朗，皓齿内鲜。明眸善睐，靥辅承权，瓌姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步踟蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。</p>
<p>余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信修，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。</p>
<p>于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。 尔乃众灵杂遝，命俦啸侣。或戏清流，或翔神渚。或采明珠，或拾翠羽。从南湘之二妃，携汉滨之游女。叹匏瓜之无匹兮，咏牵牛之独处。扬轻袿之猗靡兮，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。</p>
<p>于是屏翳收风，川后静波。冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清阳，动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。悼良会之永绝兮，哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神宵而蔽光。</p>
<p>于是背下陵高，足往神留。遗情想像，顾望怀愁。冀灵体之复形，御轻舟而上溯。浮长川而忘返，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。</p>
</div>
        </div>
    </div>
</div>


        </div><footer>
    
    
    <div class="layui-container">
        <p class="copyright">RUN SUN</p>
    </div>
</footer>

</body>
</html>
