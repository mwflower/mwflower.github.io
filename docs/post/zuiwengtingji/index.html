<html>
<head>
    <meta charset="utf-8">
    <meta name="viewport" content="width=device-width, initial-scale=1">

    <title>醉翁亭记  - RUN SUN</title>
    
    
    <meta content="RUN SUN" name="keywords">
    
    <meta content="RUN SUN - 环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。
若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。
至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥。酿泉为酒，泉香而酒洌；山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。
已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。" name="description">
    <meta name="viewport" content="width=device-width, initial-scale=1.0" />
    
    

    

    

    

    <link rel="stylesheet" href="/layui/css/layui.css">
    <link rel="stylesheet" href="/self/css/default.css">
    <script src=" /layui/layui.js"></script>

    <link rel="stylesheet" async href="/self/css/markdown.min.css">
    <link rel="stylesheet" async href="/self/css/gallery.css">
    
    
    

    <script src="https://cdn.jsdelivr.net/npm/jquery@3.5.1/dist/jquery.min.js" integrity="sha256-9/aliU8dGd2tb6OSsuzixeV4y/faTqgFtohetphbbj0=" crossorigin="anonymous"></script>
    <link rel="stylesheet" href="https://cdn.jsdelivr.net/npm/font-awesome@4.7.0/css/font-awesome.min.css" integrity="sha256-eZrrJcwDc/3uDhsdt61sL2oOBY362qM3lon1gyExkL0=" crossorigin="anonymous">
    <script async src="https://cdn.jsdelivr.net/npm/lazysizes@5.2.0/lazysizes.min.js" integrity="sha256-h2tMEmhemR2IN4wbbdNjj9LaDIjzwk2hralQwfJmBOE=" crossorigin="anonymous"></script></head>

<body>
    
    <header class="layui-header layui-bg-cyan">
    <div class="layui-container">
        
        
        <a class="nav-self-logo" href="/">
            RUN SUN
        </a>

        <ul class="layui-nav layui-layout-right layui-bg-cyan" lay-filter="">
            
            
            <li class="layui-nav-item" id="nav_big"><a href="/categories/">Base</a></li>
            

            
                
                    <li class="layui-nav-item" id="nav_big"><a href="/run/">Run</a></li>
                
                    <li class="layui-nav-item" id="nav_big"><a href="/gallery/">Beauty</a></li>
                
                    <li class="layui-nav-item" id="nav_big"><a href="/box/">Box</a></li>
                
                    <li class="layui-nav-item" id="nav_big"><a href="/station/">Station</a></li>
                
                    <li class="layui-nav-item" id="nav_big"><a href="/search/">Search</a></li>
                
            

            
            <li class="layui-nav-item" id="nav_small">
                <a href="javascript:;">
                    <i class="layui-icon layui-icon-app" style="font-size: 24px;"></i>
                </a>

                <dl class="layui-nav-child">
                    
                    <dd><a href="/categories/">Base</a></dd>
                    

                    
                        
                            <dd><a href="/run/">Run</a></dd>
                        
                            <dd><a href="/gallery/">Beauty</a></dd>
                        
                            <dd><a href="/box/">Box</a></dd>
                        
                            <dd><a href="/station/">Station</a></dd>
                        
                            <dd><a href="/search/">Search</a></dd>
                        
                    
                </dl>
            </li>
        </ul>
    </div>
</header>

<script>
layui.use('element', function(){
  var element = layui.element;
});
</script>

        <div id="content" style="min-height:80%">
<div class="layui-container" style="margin-bottom: 10px">
    

    <div class="layui-row layui-col-space10">
        <div class="layui-card single-card">
            <br />
            <div class="markdown-body single-title" >
                <h1>醉翁亭记</h1>
                <div style="margin-top:10px; margin-bottom:10px"> 
    
        <span>2019-03-20</span>

        

        
            <span style="margin-left: 20px;"></span>
        
        
            <a href="/categories/culture/">
                <span class="layui-badge layui-bg-orange" style="vertical-align: 2px;">culture</span>
            </a>
        
    
</div>

            </div>
            <div class="layui-card-body markdown-body single-content">
                <p>环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。</p>
<p>若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。</p>
<p>至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥。酿泉为酒，泉香而酒洌；山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。</p>
<p>已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。</p>
</div>
        </div>
    </div>
</div>


        </div><footer>
    
    
    <div class="layui-container">
        <p class="copyright">RUN SUN</p>
    </div>
</footer>

</body>
</html>
